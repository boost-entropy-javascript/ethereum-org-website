---
title: Невзаємозамінні токени (NFT)
description: Огляд NFT на Ethereum
lang: uk
template: use-cases
emoji: ":frame_with_picture:"
sidebarDepth: 2
image: /infrastructure_transparent.png
alt: Логотип Eth відображається за допомогою голограми.
summaryPoint1: Спосіб представити що-небудь унікальне як актив на основі Ethereum.
summaryPoint2: Завдяки NFT у творців контенту з’являється більше можливостей, ніж будь-коли раніше.
summaryPoint3: На основі смартконтрактів блокчейну Ethereum.
---

## Що таке NFT? {#what-are-nfts}

NFT — це токени, кожен екземпляр яких є унікальним. Кожен NFT має різні властивості (невзаємозамінні) і є доказово дефіцитним. Цим вони відрізняються від таких токенів, як ETH або інших на основі Ethereum, як-от USDC, де кожен токен ідентичний і має однакові властивості ("взаємозамінний"). Немає значення, яка саме доларова банкнота (або ETH) лежить у вашому гаманці, оскільки вони всі ідентичні й коштують однаково. Однак вам _не однаково_, яким саме NFT ви володієте, оскільки всі вони мають індивідуальні властивості, які відрізняють їх від інших («невзаємозамінні»).

Унікальність кожного NFT дає змогу токенізувати такі речі, як мистецтво, колекціонування або навіть нерухомість, де один конкретний унікальний NFT представляє якийсь конкретний елемент із цифрового або реального світу. Право власності на актив можна публічно перевірити в блокчейні Ethereum.

<YouTube id="Xdkkux6OxfM" />

## Інтернет активів {#internet-of-assets}

За допомогою NFT й Ethereum можна позбутися деяких проблем, які існують в Інтернеті сьогодні. Оскільки все оцифровується, виникає потреба у відтворенні властивостей фізичних об’єктів, як-от дефіцитність, унікальність та підтвердження права власності, у спосіб, що не контролюється центральною організацією. Наприклад, за допомогою NFT ви можете володіти музичним mp3-файлом у всіх програмах на базі Ethereum і не бути прив’язаними до конкретної програми однієї компанії, як-от Spotify чи Apple Music. Ви можете володіти керуванням соціальною мережею, яке можна продати або обміняти, а постачальник платформи не може забрати його у вас.

Розгляньмо, як виглядає Інтернет NFT в порівнянні з Інтернетом, яким сьогодні користується більшість.

### Порівняння {#nft-comparison}

| Інтернет NFT                                                                                                                        | Інтернет сьогодення                                                                                                                                 |
| ----------------------------------------------------------------------------------------------------------------------------------- | --------------------------------------------------------------------------------------------------------------------------------------------------- |
| Ви володієте своїми активами! Тільки ви можете продати або обміняти їх.                                                             | Ви орендуєте актив у якоїсь організації, і його можуть у вас відібрати.                                                                             |
| Токени NFT унікальні в цифровій формі. Двох однакових NFT не існує.                                                                 | Копію сутності (обʼєкту) часто не можна відрізнити від оригіналу.                                                                                   |
| Право власності на NFT зберігається в блокчейні, щоб будь-хто міг його перевірити.                                                  | Записи про авторські права на цифрові об’єкти зберігаються на серверах під контролем установ, яким доводиться вірити на слово.                      |
| NFT — це смартконтракти на Ethereum. Це означає, що їх можна легко використовувати в інших смартконтрактах і програмах на Ethereum! | Компанії із цифровими об’єктами зазвичай вимагають власної «захищеної» інфраструктури.                                                              |
| Творці контенту можуть продавати свої роботи будь-де й отримати доступ до світового ринку.                                          | Творці покладаються на інфраструктуру й аудиторію платформ, якими користуються. Вони часто залежать від умов використання та географічних обмежень. |
| Творці NFT можуть зберігати права власності на власну роботу, а також програмувати роялті (гонорари) безпосередньо в контракті NFT. | Платформи, як-от сервіси потокової музики, отримують більшу частину прибутків від продажу.                                                          |

## Для чого використовується NTF? {#nft-use-cases}

NFT використовується для багатьох речей, зокрема:

- підтвердження вашої участі в заході;
- підтвердження того, що ви завершили курс;
- володіння предметами для ігор;
- цифрове мистецтво;
- токенізація активів у реальному світі;
- підтвердження вашої особи в Інтернеті;
- надання доступу до контенту;
- виписування квитка;
- децентралізовані доменні імена в Інтернеті;
- як застава в децентралізованих фінансах (DeFi).

Можливо, ви художник, що хоче поділитися своїми роботами за допомогою NFT, не втрачаючи контролю і не жертвуючи своїми прибутками через посередників. Ви можете створити новий контракт і вказати кількість NFT, їхні властивості й посилання на певний витвір мистецтва. Як художник ви можете запрограмувати в смарт-контракті гонорари, які будуть вам виплачені (наприклад, перевести 5 % від ціни продажу на контракт власника за кожного переказу NFT). Також ви завжди можете довести, що створили ці NFT, оскільки володієте гаманцем, з якого було розміщено контракт. Ваші покупці можуть легко довести, що вони володіють справжнім NFT з вашої колекції, оскільки адреса їхнього гаманця пов’язана з токеном у вашому смарт-контракті. Вони можуть використовувати його в екосистемі Ethereum і бути впевненими в його автентичності.

Або уявімо квиток на спортивний захід. Як організатор заходу може вибрати кількість квитків для продажу, так і творець токена NFT може вирішити, скільки існуватиме його примірників. Іноді це точні примірники, як-от 5000 звичайних квитків для входу. Іноді карбуються декілька схожих, але дещо відмінних, як-от квитки з призначеним місцем. Їх можна купити й продати однорангово без оплати за послуги продавцям квитків, і покупець завжди має гарантію справжності квитка, оскільки може перевірити адресу контракту.

На ethereum.org NFT використовуються для демонстрації того, що люди зробили значний внесок у наш репозиторій Github (запрограмували вебсайт, написали або змінили статтю...), переклали наш вміст або відвідали наші зустрічі спільноти, також у нас є власне доменне ім'я NFT. Якщо ви зробили свій внесок до ethereum.org, то можете отримати NFT протоколу POAP. Деякі криптозустрічі використовували POAP як квитки. [Докладніше про внесок](/contributing/#poap).

![Протокол POAP ethereum.org](./poap.png)

Цей сайт має альтернативне доменне ім’я на основі NFT: **ethereum.eth**. Наша адреса `.org` центрально керується постачальником системи доменних імен (DNS), тоді як адресу ethereum`.eth` зареєстровано на платформі Ethereum за допомогою служби імен Ethereum (ENS). Ми володіємо й керуємо ним самі. [Переглянути наші записи ENS](https://app.ens.domains/name/ethereum.eth)

[Докладніше про ENS](https://app.ens.domains)

<Divider />

## Як працюють NFT? {#how-nfts-work}

NFT, як і будь-які цифрові об’єкти в блокчейні Ethereum, створюються за допомогою спеціальних комп’ютерних програм на базі Ethereum, які називаються "смарт-контракти". Ці контракти відповідають певним правилам, як-от стандарти ERC-721 або ERC-1155, які визначають, що може робити контракт.

Смарт-контракт NFT може робити кілька ключових речей:

- **Створювати NFT.** Він може створювати нові NFT.
- **Призначати власника.** Він відстежує, хто володіє якими NFT, прив’язуючи їх до конкретних адрес Ethereum.
- **Надавати кожному NFT ідентифікатор.** Кожен NFT має номер, який робить його унікальним. До того ж до нього зазвичай додається певна інформація (метадані), яка описує, чим є NFT.

Коли хтось "створює" або "карбує" NFT, він каже смарт-контракту передати право власності на конкретний NFT. Ця інформація надійно та публічно зберігається в блокчейні.

До того ж автор контракту може додати додаткові правила. Вони можуть обмежити кількість певних NFT або вирішити, що вони повинні отримувати невеликі виплати щоразу, коли NFT переходить із рук у руки.

### Безпека NFT {#nft-security}

Безпека Ethereum ґрунтується на proof-of-stake. Система робить економічно невигідними зловмисні дії, що дає змогу Ethereum бути стійкою до підробок. Завдяки цьому існують NFT. Щойно блок, який містить вашу NFT-транзакцію, стане завершеним, його зміна коштуватиме зловмиснику мільйони ETH. Кожен, хто працює з програмним забезпеченням Ethereum, зможе негайно виявити нечесне втручання в NFT, а зловмисника буде економічно покарано й видалено.

Проблеми безпеки під час використання NFT найчастіше пов’язані з фішинговими шахрайствами, уразливістю смарт-контрактів або помилками користувачів (наприклад, ненавмисне розкриття приватних ключів), що робить належну безпеку гаманців критично важливою для власників NFT.

<ButtonLink to="/security/">
  Більше про безпеку
</ButtonLink>

## Довідкові джерела {#further-reading}

- [Посібник із NFT для початківців](https://linda.mirror.xyz/df649d61efb92c910464a4e74ae213c4cab150b9cbcc4b7fb6090fc77881a95d) — _Лінда Се, січень 2020 року_
- [Трекер EtherscanNFT](https://etherscan.io/nft-top-contracts)
- [Стандарт токену ERC-721](/developers/docs/standards/tokens/erc-721/)
- [Стандарт токену ERC-1155](/developers/docs/standards/tokens/erc-1155/)

<Divider />

<QuizWidget quizKey="nfts" />
